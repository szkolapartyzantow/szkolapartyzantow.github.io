---
layout: post
title: ManualSZKP - Tydzień 1 / Dzień 2
index-link: /manualszkp#spistresci
previous-link: /manualszkp/t1d1
next-link: /manualszkp/t1d3
---
Witamy w kolejnym dniu treningowym z cyklu **#ManualSZKP**! Dzisiaj skupimy się na kolejnym z fundamentów pracy na broni krótkiej - czyli pracy na języku spustowym.

## TEORIA

Jeden z błędów popełnianych przez strzelców korzystających z broni krótkiej ma źródło w nieprawidłowym ściąganiu języka spustowego. Uderzanie w spust, gwałtowne jego ściąganie w niepoprawny sposób, zbyt szybkie puszczanie spustu po strzale - błędy, które przy strzelaniu z karabinka nie prowadzą do "masakry" na tarczy, przy strzelaniu z pistoletu sprawiają, że trafiamy wszędzie, tylko nie tam, gdzie celowaliśmy.

Zanim przejdziemy do tego, jak to naprawić, skupmy się na teorii tego, jak być powinno. Pracę na spuście w broni krótkiej możemy podzielić na dwie fazy - wybranie luzu i "właściwe" ściągnięcie spustu skutkujące oddaniem strzału. Wybranie luzu w niektórych rodzajach pistoletów możemy traktować jak odbezpieczenie broni długiej, ponieważ de facto skutkuje ono zwolnieniem wewnętrznych zabezpieczeń pistoletu. Zapamiętajcie - zawsze chcemy strzelać "ze ściany", czyli z wybranego luzu! Jeśli kładziemy palec na języku spustowym, to zawsze najpierw wybieramy luz, a nie próbujemy wykonać jednego długiego ściągnięcia spustu - inaczej zwiększacie prawdopodobieństwo "zerwania" strzału. Wyrobienie sobie tego odruchu przyda się wam w waszej późniejszej karierze strzeleckiej, jeśli będziecie chcieli zacząć strzelać szybko i dynamicznie.

W porządku, wybraliśmy luz i co dalej? Dalej istotna jest jedna rzecz - prawidłowe przyłożenie siły do języka spustowego. Co to znaczy? Spust powinien być ściągany w linii prostej - jeśli wasz palec wskazujący będzie w którymś momencie ściągany w lewo lub w prawo, to w tym samym kierunku przyłożycie siłę do języka spustowego. Spowoduje to również minimalne przekoszenie lufy broni i tym samym ułożenie się przestrzelin po lewej/prawej stronie punktu celowania. Najprostszym sposobem na załapanie o co chodzi jest trening z gumką recepturką (film dołączony do tego postu). Zaczepiamy gumkę na kciuku ręki wspomagającej, a palcem wskazującym którym normalnie ściągamy spust ciągniemy ją w taki sposób, aby rozciągała się w linii prostej. Można również narysować sobie linię prostą na kartce papieru i ułożyć ją pod gumką, aby lepiej widzieć wszelki odstępstwa od linii prostej. 

<center><iframe width="768" height="432" src="https://www.youtube.com/embed/de1cHUz_FTg" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe></center>

Pamiętać należy również o prawidłowym ułożeniu palca na języku spustowym. Zależy to trochę od waszej anatomii i gabarytów broni, ale na początku przyjmijcie, że język spustowy powinniście ściągać środkiem ostatniego paliczka palca wskazującego. Tak naprawdę nie jest to konieczne, ale na początku tak będzie najprościej.

Czas połączyć wszystko w całość w najlepszym moim zdaniem ćwiczeniu na pracę na języku spustowym. 

**PAMIĘTAJ! PRZED PRZYSTĄPIENIEM DO TRENINGU NA SUCHO SPRAWDŹ WARUNKI BEZPIECZEŃSTWA!**

1. Nie przechowuj amunicji w pobliżu miejsca, w którym ćwiczysz.
2. Upewnij się dokładnie, zanim przystąpisz do ćwiczeń, że twoja broń i wszystkie magazynki są rozładowane: sprawdź wszystkie magazynki w ładownicach, wyjmuj magazynek z broni i go sprawdź, sprawdź komorę nabojową.
3. Upewnij się, że nie pomyliłeś zbijaków z amunicją!

## ĆWICZENIA

Potrzebna nam będzie pusta łuska od amunicji do naszego pistoletu. Ćwiczenie wykonujemy w następujący sposób:

1. Odciągamy zamek pistoletu aby napiąć iglicę (abyśmy mogli pracować na spuście).
2. Kładziemy łuskę na muszce naszego pistoletu.
3. Przyjmujemy właściwą postawę strzelecką, zgrywamy przyrządy celownicze.
4. Ściągamy język spustowy. W momencie gdy "padnie strzał" łuska nie powinna spaść z muszki.

Jeśli macie problem z ułożeniem łuski na muszce pistoletu poproście partnera o pomoc w tym ćwiczeniu. Jeśli macie problem z poprawnym wykonaniem ćwiczenia, ściągajcie spust bardzo powoli (powoli zwiększajcie siłę z jaką oddziałujecie na język spustowy) - nawet kilkanaście sekund. Im lepiej wam idzie, tym szybciej możecie pracować.

<center><iframe width="768" height="432" src="https://www.youtube.com/embed/lzo9R8DDpWI" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe></center>
