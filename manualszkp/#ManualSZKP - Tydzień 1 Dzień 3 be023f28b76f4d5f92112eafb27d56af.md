# #ManualSZKP - Tydzień 1/Dzień 3

Witamy w kolejnym dniu treningowym z cyklu #ManualSZKP! Dzisiaj połączymy w całość to, co ćwiczyliśmy w ostatnich dwóch dniach treningowych i wprowadzimy (na razie niewielki) element stresu jakim jest timer.

Timer w treningu strzeleckim jest naszym zdaniem niezbędny. Jeśli czegoś nie zmierzyliśmy - nie wiemy tak naprawdę na jakim jesteśmy poziomie. O tym, jak używać timera do sprawdzania parametrów swoich poszczególnych czynności jeszcze będziemy mówić w przyszłych postach, a dzisiaj użyjemy go po prostu jako stresora.

Do ćwiczeń na sucho w domu i do samodzielnego użycia przy strzelaniu statycznym w zupełności wystarczy darmowa aplikacja na smartfona. Jeśli jednak będziecie trenować intensywniej, polecamy zakupić prawdziwy timer - telefon na dłuższą metę będzie was frustrował, gdy np. będzie gubił wasze strzały.

Ale oprócz timera wprowadzimy dzisiaj jeszcze jeden element uzupełniający pracę na języku spustowym - pracę na resecie.

TEORIA

Wiecie już, że strzał powinno oddawać się ze "ściany", czyli najpierw wybrać luz na języku spustowym. Po oddani strzału nie powinniśmy całkowicie odpuszczać języka spustowego, ponieważ będziemy musieli ponownie wykonać pełny cykl pracy. Palec cofamy do momentu resetu, który jest sygnalizowany przez "kliknięcie" spustu. Dzięki temu po pierwsze przyspieszamy czas do oddania następnego strzału, po drugie minimalizujemy ryzyko zerwania następnego strzału.

Podczas normalnego strzelania broń sama wykona cały cykl pracy, przy treningu na sucho musimy jej pomóc - aby móc zapracować na resecie, musimy odciągnąć zamek ręcznie, gdy jednocześnie ciągle trzymamy ściągnięty język spustowy po oddanym strzale.

Pamiętajcie, że gdy zapracujecie na resecie ciągle będziecie musieli jeszcze ściągnąć minimalny pozostały luz. Pamiętajcie też, że dźwięk resetu nie jest sygnałem do oddania kolejnego strzału - gwałtowne ściąganie języka spustowego tuż po usłyszeniu "kliku" jest częstym błędem.

Na koniec dodamy tylko, że aby strzelać naprawdę szybko, nie powinno się pracować na resecie w opisany wyżej sposób, ale odpuszczać szybko palec po strzale niejako czekając, aż cofający się spust w niego uderzy. Jednakże jest to zaawansowana technika, wymagająca bardzo dobrego obycia z bronią. Naszym zdaniem osoby początkujące powinny prowadzić język spustowy palcem, gdyż inny sposób pracy na resecie będzie prowadził do częstego zrywania strzałów na początku drogi strzeleckiej.

PAMIĘTAJ! PRZED PRZYSTĄPIENIEM DO TRENINGU NA SUCHO SPRAWDŹ WARUNKI BEZPIECZEŃSTWA!

1. Nie przechowuj amunicji w pobliżu miejsca, w którym ćwiczysz.
2. Upewnij się dokładnie, zanim przystąpisz do ćwiczeń, że twoja broń i wszystkie magazynki są rozładowane: sprawdź wszystkie magazynki w ładownicach, wyjmuj magazynek z broni i go sprawdź, sprawdź komorę nabojową.
3. Upewnij się, że nie pomyliłeś zbijaków z amunicją!

ĆWICZENIA

1. Ustaw w timerze losowy czas pierwszego dźwięku. Wyłącz par time.
2. Odciągnij zamek aby napiąć iglicę i móc pracować na języku spustowym.
3. Włącz timer.
4. Przyjmij postawę strzelecką. Zgraj przyrządy na celu. Wybierz luz na języku spustowym.
5. Na dźwięk timera ściągnij język spustowy (oddaj strzał na sucho).
6. Trzymając ściągnięty język spustowy odciągnij zamek.
7. Zgraj ponownie przyrządy na celu.
8. Zwolnij język spustowy do "kliknięcia" resetu i ściągnij go tak, aby ponownie wybrać cały luz i dojść do "ściany".
9. Przejdź do luźniej postawy, wyłącz timer.

Wykonanie ćwiczenia prezentuje film dołączony do tego postu. W trakcie wykonywania ćwiczenia obserwujcie muszkę pistoletu. Nie powinna ona się poruszać w momencie gdy oddajecie suchy strzał.

Pamiętajcie, aby ciągle kontrolować swoją postawę i chwyt zgodnie z naszymi wskazówkami z 1 dnia cyklu.

Jeśli macie jakieś pytania lub wątpliwości - zachęcamy do pisania komentarzy lub wysyłania wiadomości prywatnych. Jeśli ćwiczycie razem z nami - dajcie nam znać i tagujcie posty w social mediach tagiem #ManualSZKP. Możecie też nas oznaczać w waszych relacjach na FB/IG.

Miłego treningu i do zobaczenia już jutro w kolejnym poście - gdzie powiemy jak umiejętności wyćwiczone na sucho w tygodniu sprawdzić na strzelnicy!