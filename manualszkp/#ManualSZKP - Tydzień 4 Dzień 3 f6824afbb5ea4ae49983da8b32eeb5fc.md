# #ManualSZKP - Tydzień 4 / Dzień 3

Witamy w kolejnym dniu treningowym z cyklu #ManualSZKP! Dzisiaj temat trochę poboczny w stosunku do usuwania awarii, ale również związany z przywracaniem pełnej sprawności broni - i jej przygotowaniem do strzelania.

Zacznijmy od przygotowania do strzelania. Pamiętacie zapewne, że jeśli za słabo umieścicie magazynek w gnieździe pistoletu, może to spowodować, że nabój nie zostanie pobrany do komory po przeładowaniu. Dzieje się to szczególnie często u świeżych użytkowników magwellów, którzy nie mają powiększonych stopek w magazynkach.

Jeśli popełnimy taki błąd w trakcie przygotowania do strzelania, to próba oddania pierwszego strzału skończy się niepowodzeniem. Na zawodach skończy się to jedynie złością i słabym wynikiem, w sytuacji samoobrony może skończyć się tragedią.

Dlatego w trakcie przygotowania broni powinniśmy upewnić się, że nabój trafił do komory:

1. Umieść magazynek w gnieździe energicznym, silnym ruchem.
2. Przeładuj broń aby wprowadzić nabój do komory.
3. Minimalnie odciągnij zamek pistoletu, aby upewnić się, że zamek jest w komorze (tzw. "press check").
4. Dobij zamek uderzając dłonią w jego tylną część.

Powinniście być też gotowi na przywrócenie pełnej sprawności broni w trakcie działania, wykonując tzw. "taktyczną zmianę magazynka" - procedurę, którą wykonuje się, gdy wystrzelaliście kilka naboi z magazynka, chcecie je zachować na później, ale jednocześnie chcecie mieć pełny magazynek w broni:

1. Wyciągnij z ładownicy magazynek, którego użyłbyś jako ostatniego gdybyś wymieniał magazynki po kolei w normalny sposób
2. Złap magazynek kciukiem i palcem wskazującym, a poduszkę dłoni przyłóż do magazynka w gnieździe broni. Magazynki utwórzą literę "L".
3. Wyciągnij magazynek z broni i umieść w niej pełny magazynek.
4. Magazynek wyjęty z broni umieść w ładownicy, z której wyciągnąłeś magazynek do wymiany.
5. Pamiętaj - w tej procedurze nie musisz odciągnąć zamka po wymianie magazynka, bo masz już nabój w komorze.

A teraz czas na ćwiczenie.

PAMIĘTAJ! PRZED PRZYSTĄPIENIEM DO TRENINGU NA SUCHO SPRAWDŹ WARUNKI BEZPIECZEŃSTWA!

1. Nie przechowuj amunicji w pobliżu miejsca, w którym ćwiczysz.
2. Upewnij się dokładnie, zanim przystąpisz do ćwiczeń, że twoja broń i wszystkie magazynki są rozładowane: sprawdź wszystkie magazynki w ładownicach, wyjmuj magazynek z broni i go sprawdź, sprawdź komorę nabojową.
3. Upewnij się, że nie pomyliłeś zbijaków z amunicją!

ĆWICZENIA

Tarcza: koło 3 cm - [https://bit.ly/2EV6Xku](https://bit.ly/2EV6Xku)

Odległość: 3 - 5 metrów

Wyposażenie: pistolet, kabura, ładownica na jeden magazynek, dwa magazynki, zbijak

1. Załaduj zbijak do jednego magazynka, drugi umieść pusty w ładownicy.
2. Załaduj broń magazynkiem ze zbijakiem zgodnie z procedurą opisaną w poście.
3. Schowaj pistolet do kabury.
4. Wykonaj dobycie i prezentację broni, oddaj strzał do celu.
5. Wykonaj taktyczną zmianę magazynka, schowaj broń do kabury.
6. Rozładuj broń i wykonaj ćwiczenie ponownie.
7. Ćwiczenie możesz też wykonywać bez procedury przygotowania broni do pracy, wykonując po prostu w kółko dobycie broni, strzał i taktyczną zmianę magazynka.

Pamiętajcie, aby początkowo ćwiczenie wykonywać powoli i dokładnie, aby nie wpoić sobie złych nawyków. Gdy zaczniecie wykonywać płynnie wszystkie ruchy bez myślenia nad nimi, możecie zacząć zwiększać tempo.

Jeśli macie jakieś pytania lub wątpliwości - zachęcamy do pisania komentarzy lub wysyłania wiadomości prywatnych. Jeśli ćwiczycie razem z nami - dajcie nam znać i tagujcie posty w social mediach tagiem #ManualSZKP. Możecie też nas oznaczać w waszych relacjach na FB/IG.

Miłego treningu i do zobaczenia w piątek.