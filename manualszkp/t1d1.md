---
layout: post
title: ManualSZKP - Tydzień 1 / Dzień 1
image-type: image-full
index-link: /manualszkp#spistresci
next-link: /manualszkp/t1d2
---
Witamy w pierwszym wpisie z cyklu **#ManualSZKP**! Dzisiaj rozpoczniemy pracę nad pierwszymi z fundamentów strzelectwa z broni krótkiej - postawie i chwycie na broni.

Uwaga - nasze wpisy nie zastąpią treningu z dobrym instruktorem, który patrząc na was wskaże wam wasze błędy i będzie w stanie je szybko skorygować. Nie wszystkie szczegóły da się dobrze przelać na papier. Zachęcamy do brania udziału w szkoleniach polecanych instruktorów.

## POSTAWA

Najważniejszą rzeczą, którą trzeba sobie wbić na początku przygody ze strzelectwem jest stwierdzenie "powinno być Ci wygodnie". Przede wszystkim postawa w jakiej strzelacie powinna być wygodna i komfortowa (oczywiście nie mówię tutaj o tzw. "postawach wymuszonych", które trzeba przyjmować w niektórych sytuacjach). Od jakiegoś czasu odchodzi się od postawy, którą często widać na zdjęciach sprzed kilku lat - ręce wyprostowane, głowa schowana w ramionach, skulone barki etc. Taka postawa powodowała duże obciążenie kręgosłupa, była niewygodna przy strzelaniu w kamizelkach z płytami. Obecnie dominuje trend w którym postawa jest bardziej komfortowa, bo skoro jest tak samo skuteczna, to po co się męczyć? ;)

W celu przyjęcia postawy strzeleckiej podczas strzelania z broni krótkiej:

1. Nogi rozstaw szerzej niż szerokość bioder, mniej więcej na szerokość barków.
2. Jedną nogę (po stronie ręki, z której strzelasz - dla praworęcznych prawą) cofnij do tyłu mniej więcej na długość stopy.
3. Noga cofnięta do tyłu powinna być wyprostowana.
4. Ciężar ciała powinien być przeniesiony na palce obu stóp.
5. Tułów w naturalnej postawie, szyja wyprostowana.
6. Broń podniesiona do wysokości oczu (broń idzie do oczu, nie dostosowuj położenia głowy do broni).
7. Ręce ułożone tak, aby było wam jak najwygodniej ściskać broń (o tym trochę więcej przy okazji chwytu), bez pełnego wyprostu i blokowania w łokciach - ale łokcie powinny być skierowane do zewnątrz, dzięki temu będziemy mogli mocniej trzymać broń.

<a href="/img/manualszkp/postawa.png"><img class="image-inline-small" src="/img/manualszkp/postawa.png"></a>

## CHWYT

Dobry chwyt na broni krótkiej jest kluczowy, jeśli chcemy strzelać szybko. Im bardziej broń "klei się" do naszych rąk i im bardziej płasko pracuje nasz pistolet, tym szybciej będziemy w stanie oddawać kolejne strzały.

Aby dobrze zrozumieć to, w jaki sposób chwytamy broń, musimy zacząć od podstaw - czyli od tego, jak pistolet działa i co generuje nam podrzut broni. W momencie strzału gazy prochowe działają w dwojaki sposób - powodują wypchnięcie pocisku z lufy oraz cofnięcie zamka broni. Siła działająca na zamek jest identyczna jak siła działająca na pocisk. Gdy cofający się zamek dochodzi do końca zakresu ruchu, siła jego uderzenia o szkielet broni przenosi się na nasze ręce - jeśli one jej nie zrównoważą, lufa broni poleci do góry.

Dlatego pierwszą zasadą o której musimy pamiętać budując chwyt jest to, że ręką strzelającą (czyli tą, którą będziemy ściągać spust) powinniśmy zawsze chwytać broń jak najwyżej. Im wyższy chwyt, tym mniejszy moment siły działający na nasze ręce (powtórka z fizyki, moment to siła razy ramię, na siłę nic nie poradzimy, ale im wyżej chwycimy broń, tym ramię będzie krótsze).

Ręka wspomagająca ma dwa zadania - po pierwsze pomaga nam dodatkowo zrównoważyć siłę podrzutu. Po drugie musi uniemożliwić ruch broni na boki (możecie zauważyć, że jeśli strzelicie z broni jedną ręką, to "poleci" ona w stronę po której nie było dłoni). Ręka wspomagająca też powinna:

- być ułożona jak najwyżej, najlepiej, gdyby wypadała tuż pod zamkiem, ale to może się nie udać, jeśli nie macie dużych dłoni
- przylegać szczelnie do chwytu broni
- kciuk powinien być ułożony wzdłuż zamka
- pozostałe palce powinny szczelnie oplatać palce dłoni strzelającej

Chwyt dłoni wspomagającej najlepiej budować od palców, czyli chwytając broń najpierw ułożyć palce a później "wkręcić" dłoń tak, aby przylegała do chwytu.

<a href="/img/manualszkp/chwyt.png"><img class="image-inline-small" src="/img/manualszkp/chwyt.png"></a>

Poza ułożeniem dłoni na broni istotną kwestią jest to, jak je zaciskać:

- powinieneś zaciskać dłonie jak najmocniej się da, ale do momentu w którym nie powoduje to ich drżenia i tym samym drżenia broni
- obie dłonie powinny ściskać broń z tą samą siłą, ale pamiętaj, że palec wskazujący broni strzelającej powinien móc swobodnie pracować
- nie ściskaj broni "jak małpa patyka" - dłoń strzelająca powinna pracować tak, jakbyś chciał chwyt "skręcić", czyli kciukiem napierasz w górę, a palcami ściskasz - tak, żeby wywierać siłę w kierunku zamka broni. Dłoń wspomagająca powinna największy nacisk wywierać poduszką dłoni tuż pod zamkiem, a dodatkowo całą dłonią powinieneś również wywierać nacisk w dół, skręcając nadgarstek
- w wywieraniu nacisku w dół za pomocą dłoni wspomagającej pomóc może mocniejsze wyprostowanie w łokciu ręki wspomagającej
- pamiętaj, aby dokręcać łokcie do zewnątrz, dzięki temu temu będziesz mógł mocniej ścisnąć broń

Budowanie chwytu na broni to tak naprawdę "temat rzeka" i krótko jest w 100% opisać go w jednym poście. Zachęcamy do zapoznania się z materiałem uzupełniającym, czyli filmami na YT, które uważamy, że dobrze tłumaczą to zagadnienie:

[https://www.youtube.com/watch?v=fQsyjYi7zXY](https://www.youtube.com/watch?v=fQsyjYi7zXY)

[https://www.youtube.com/watch?v=uZcwwLQ8FnU](https://www.youtube.com/watch?v=uZcwwLQ8FnU)

[https://www.youtube.com/watch?v=688tyvWxaYg](https://www.youtube.com/watch?v=688tyvWxaYg&list=PLQnAcQj-0O0c77fC53FM1EBp1odDcNN3S&index=4&t=0s)

[https://www.youtube.com/watch?v=O1iDjiLrp6g](https://www.youtube.com/watch?v=O1iDjiLrp6g&list=PLQnAcQj-0O0c77fC53FM1EBp1odDcNN3S&index=5&t=0s)

A teraz czas na ćwiczenie.

**PAMIĘTAJ! PRZED PRZYSTĄPIENIEM DO TRENINGU NA SUCHO SPRAWDŹ WARUNKI BEZPIECZEŃSTWA!**

1. Nie przechowuj amunicji w pobliżu miejsca, w którym ćwiczysz.
2. Upewnij się dokładnie, zanim przystąpisz do ćwiczeń, że twoja broń i wszystkie magazynki są rozładowane: sprawdź wszystkie magazynki w ładownicach, wyjmuj magazynek z broni i go sprawdź, sprawdź komorę nabojową.
3. Upewnij się, że nie pomyliłeś zbijaków z amunicją!

## ĆWICZENIE

Dzisiejsze ćwiczenie nie jest spektakularne, ale bardzo ważne jest, aby wykonywać je świadomie i analizować każdy element składowy postawy i chwytu. Postawa i chwyt powinny być powtarzalne i powinniście dbać o to, aby korygować wszystkie zauważone błędy w trakcie ćwiczeń, aby nie wykształcać sobie niepoprawnej pamięci mięśniowej.

Potrzebujesz celu wielkości około 3 cm. Przygotowaliśmy dla was specjalną tarczę gotową do druku na A4, którą możecie znaleźć [tutaj](tarcze/kolo_3cm.pdf)

Możesz też po prostu nakleić kawałek taśmy na ścianę/szafkę. Stań w odległości 3-5 metrów od celu. Nie potrzebujesz wyposażenia taktycznego ani kabury, wystarczy pistolet bez magazynka.

1. Stań w luźnej postawie.
2. Na spokojnie przyjmij postawę strzelecką, chwyć broń i zgraj przyrządy na przygotowanym celu. Rób to bez pośpiechu, nie ćwiczymy tutaj dobycia broni ani jej prezentacji z postawy niskiej/wysokiej gotowości. Palec wskazujący umieść na języku spustowym i wybierz luz - ale nie oddawaj suchego strzału, pracę na spuście omówimy w kolejnym poście w naszym cyklu.
3. Pamiętaj, żeby skupiać wzrok na muszce, nie na szczerbince ani nie na celu. Cel będzie delikatnie rozmazany.
4. Jeśli korzystasz z kolimatora, pamiętaj, żeby skupiać wzrok na celu, a nie na kropce.
5. Po zgraniu przyrządów na celu skontroluj swoją postawę oraz chwyt. Upewnij się, że wszystko jest wykonane prawidłowo, że stoisz wygodnie, nie przekrzywiasz głowy, nie masz nadmiernie spiętych mięśni etc.
6. Jeśli wszystko jest w porządku, wróć do luźnej postawy i powtórz ćwiczenie od początku.