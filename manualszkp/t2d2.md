---
layout: post
title: ManualSZKP - Tydzień 2 / Dzień 2
image-type: image-full
index-link: /manualszkp#spistresci
previous-link: /manualszkp/t2d1
next-link: /manualszkp/t2d3
---

Witamy w kolejnym dniu treningowym z cyklu **#ManualSZKP**! Dzisiaj będziemy dalej pracować nad dobyciem broni z kabury i prezentacją.

Ostatnim razem ćwiczyliśmy prezentację broni z postawy niskiej/wysokiej gotowości. Dzisiaj pójdziemy krok dalej i będziemy ćwiczyć ją zaczynając z ręki spoczywającej na broni w kaburze.

Dłoń spoczywająca na broni powinna być umieszczona w docelowej pozycji, nie będziesz miał możliwości zmiany chwytu po jej wyciągnięciu. Dlatego pierwszą rzeczą na jaką powinieneś zwrócić uwagę jest kabura i jej umiejscowienie na ciele. Budowa kabury powinna pozwolić na poprawny chwyt broni. Jej umiejscowienie na ciele powinno pozwolić na poprawny chwyt broni w naturalnej postawie ciała, bez odchylania się na boki czy pochylania do przodu. Jeśli uznasz, że twoja kabura na to nie pozwala, pokombinuj z jej ułożeniem lub zacznij rozglądać się nad innym modelem.

Druga dłoń powinna być umiesczona przy klatce piersiowej, w tym miejscu, w którym dłonie będziemy łączyć na broni - czyli mniej więcej w tym miejscu, w którym wypadają wasze ręce gdy klaszczecie. Dzisiaj będziemy zaczynać ćwiczenie z takiego ustawienia, ale gdy w przyszłości będziemy ćwiczyć pełny cykl dobycia broni, to w momencie gdy jedna ręka będzie szła na broń w kaburze, druga od razu będzie podnoszona do klatki piersiowej i będzie czekała na broń.

Jeśli chodzi o samo dobycie broni, powinniście pamiętać o następujących kwestiach:

- ruch wydobywający broń z kabury powinien być zdecydowany i szybki
- po dobyciu broń powinna od razu zostać skierowana w przód (dla strzelca stricte sportowego nie jest to bardzo istotne, ale w strzelectwie obronnym umożliwa, po odpowiednim treningu, oddawanie strzałów na bliską odległość tuż po dobyciu z kabury)
- dobywając broni nie powinieneś wykonywać zbędnych ruchów, przechylać się na bok, do przodu etc. - twoja postawa powinna być cały czas taka sama, a ruszać powinny się jedynie ręce
- przyspieszaj tam, gdzie możesz, zwalniaj tam, gdzie musisz - wyszarpanie broni z kabury i podniesienie jej do drugiej ręki nie wymaga precyzji, możesz tutaj przyspieszyć. Dokładając dłoń do dłoni zwolnij, aby zrobić to wystarczająco precyzyjnie.

Jeśli twoja kabura posiada jakiekolwiek zabezpieczenie, które należy zwolnić zanim będzie można wyciągnąć z niej broń - zawsze ćwicz z zablokowanym. Nie ułatwiaj sobie zadania, ponieważ na zawodach i w realnej sytuacji nie będziesz miał takiej możliwości.

A teraz czas na ćwiczenie.

**PAMIĘTAJ! PRZED PRZYSTĄPIENIEM DO TRENINGU NA SUCHO SPRAWDŹ WARUNKI BEZPIECZEŃSTWA!**

1. Nie przechowuj amunicji w pobliżu miejsca, w którym ćwiczysz.
2. Upewnij się dokładnie, zanim przystąpisz do ćwiczeń, że twoja broń i wszystkie magazynki są rozładowane: sprawdź wszystkie magazynki w ładownicach, wyjmuj magazynek z broni i go sprawdź, sprawdź komorę nabojową.
3. Upewnij się, że nie pomyliłeś zbijaków z amunicją!

## ĆWICZENIA
* Tarcza: [Koło 3 cm](tarcze/kolo_3cm.pdf)
* Odległość: 3 metry
* Wyposażenie: pistolet, kabura, timer

Ćwiczenie wykonuj według własnych preferencji - w pasie z oporządzeniem lub z kabury do skrytego noszenia broni. Możesz też wykonać ćwiczenie dwukrotnie, za każdym razem w innej konfiguracji sprzętowej. Jeśli twoja kabura posiada zabezpieczenie, upewnij się, że jest ono w pozycji zamkniętej/zablokowanej, tak abyś musiał je zwolnić zanim zaczniesz dobywać broni.

1. Ustaw na timerze losowy czas startu i par time 3 sekundy.
2. Stań w postawie, z jedną ręką na kaburze a drugą przy klatce piersiowej. Odciągnij zamek pistoletu aby napiąć iglicę.
3. Włącz timer.
4. Na dźwięk timera zacznij przyjmować postawę do oddania strzału - powinieneś to robić tak długo, ile ustawiłeś czasu na timerze, czyli na początku bardzo powoli, przez 3 sekundy.
5. Powinieneś zakończyć zgrywanie przyrządów na celu tuż przed drugim dźwiękiem timera.
6. Na drugi dźwięk timera oddaj strzał.
7. Trzymając ściągnięty język spustowy odciągnij zamek. Zagraj ponownie przyrządy na celu i zapracuj na resecie.
8. Jeśli miałeś jakieś problemy z wykonaniem ćwiczenia, powtórz je bez zmiany czasu na timerze.
9. Jeśli wszystko poszło dobrze, zmniejsz czas o 0.1 i powtórz ćwiczenie.
10. Pamiętaj o kontroli postawy i chwytu za każdym razem, nie rób ćwiczenia na "odwal się".
11. Zapisz najniższy czas do jakiego udało ci się zejść i wykonać ćwiczenie poprawnie.

<center><iframe width="768" height="432" src="https://www.youtube.com/embed/t-h14SEdMkM" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe></center>