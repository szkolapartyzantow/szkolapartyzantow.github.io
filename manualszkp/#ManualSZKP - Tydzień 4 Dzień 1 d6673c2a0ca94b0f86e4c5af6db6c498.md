# #ManualSZKP - Tydzień 4 / Dzień 1

Witamy w kolejnym dniu, a zarazem kolejnym tygodniu treningowym z cyklu #ManualSZKP! W tym tygodniu będziemy pracować nad usuwaniem awarii naszej broni.

Szybkie usuwanie awarii broni jest niezbędne do osiągania dobrych wyników w jakiejkolwiek odmianie strzelectwa dynamicznego. Na nic zda się nam błyskawiczne oddawanie celnych strzałów, jeśli później stracimy 10 sekund na zmianę magazynka czy usunięcie zacięcia. Bez położenia nacisku na wszystkie fundamentalne czynności nie będziemy nigdy skutecznym strzelcem.

Dzisiaj skupimy się na awarii, z którą na pewno będziecie się spotykać najczęściej, czyli braku amunicji. Pamiętajcie, że zanim przystąpicie do usuwania niesprawności broni, musicie ją zidentyfikować. Inaczej możecie pogłębić problem zamiast go naprawić, i ostatecznie spędzić nad nim więcej czasu. Jak identyfikujemy brak amunicji? Dwojako - jeśli strzelamy z broni, w której zamek pozostaje po zakończeniu amunicji w tylnym położeniu (co dzieje się w większości pistoletów centralnego zapłonu), to oczywiście tym, że widzimy zamek w pełni cofnięty i zablokowany w tej pozycji. Jeśli nie mamy takiej broni, lub też zamek nie pozostał nam w tylnym położeniu w wyniku niesprawności broni lub naszego błędu (np. naszym wysokim chwytem przytrzymaliśmy dźwignię blokady zamka), wtedy brak amunicji zidentyfikujemy tak samo jak awarię wynikającą z niezbitej spłonki - po naciśnięciu języka spustowego strzał nie padnie, a zamek broni będzie w pełni zamknięty. Jednakże procedura w drugim przypadku jest nieco inna, a omówimy ją w środę. Dzisiaj skupimy się na przypadku  optymistycznym, czyli gdy po strzale zamek blokuje się w tylnym położeniu.

Procedura szybkiej wymiany magazynka wygląda następująco:

1. Po oddaniu strzału widzimy, że zamek zablokował się w tylnej pozycji.
2. Minimalnie podnosimy broń, aby upewnić się, że zamek jest w pełni cofnięty i rzeczywiście skończyła nam się amunicja (identyfikujemy awarię).
3. Cofamy pistolet do siebie, gniazdem magazynka w dół, ale tylko tyle, aby móc wygodnie nacisnąć przycisk zwolnienia magazynka i umieścić nowy magazynek w gnieździe.
4. Cofając jednocześnie naciskamy przycisk zwolnienia magazynka, a drugą ręką sięgamy po pełny magazynek z ładownicy.
5. Gdy pusty magazynek wypadnie z gniazda w broni, przekaszamy broń tak, aby wygodnie było nam umieścić pełny magazynek w gnieździe.
6. Umieszczamy energicznie pełny magazynek w gnieździe (jeśli nie zrobicie tego silnie i energicznie, magazynek może się nie zablokować - szczególnie jeśli macie w broni magwell i zwykłe, nie powiększone stopki).
7. Zwolnienie zamka może nastąpić poprzez naciśnięcie na dźwignię blokady zamka lub poprzez odciągnięcie zamka do tyłu. O zaletach/wadach obu rozwiązań możecie przeczytać poniżej.
8. Po zwolnieniu zamka możemy wrócić do strzelania.

Zrzucenie magazynka może też być problematyczne, jeśli nasza broń jest brudna/zapiaszczona i magazynek zablokuje się w gnieździe. Puste magazynki są lekkie i w takim przypadku mogą nie chcieć wylecieć za pomocą jedynie siły grawitacji. Możemy pomóc sobie drugą ręką i magazynek po prostu wyszarpać.

Jeśli chodzi o zwolnienie zamka, to jak napisaliśmy powyżej, możemy to zrobić na dwa sposoby - albo poprzez wciśnięcie dźwigni blokady zamka, albo poprzez odciągnięcie zamka do tyłu. Pierwszy sposób jest szybszy, należy jednak uważać, aby nie zrobić tego za wcześnie, bo jeśli wciśniecie dźwignię zanim w pełni umieścicie magazynek w gnieździe, to nabój nie zostanie pobrany do komory - i dalej będziecie mieć awarię. Dużo trudniej jest go też wykonać, jeśli jesteście leworęczni i nie macie obustronnej dźwigni blokady zamka - w takim przypadku aby posłużyć się tym sposobem, musicie wywrzeć nacisk palcem wskazującym na dźwignie ZANIM zaczniecie umieszczać magazynek w gnieździe - po energicznym dobiciu dźwignia się opuści, a zamek spadnie (to nie ta sama sztuczka co zrzut zamka za pomocą samej siły dobicia magazynka, bez dotykania dźwigni).

Odciągnięcie zamka do tyłu jest wolniejsze, ale ma dwie zalety - po pierwsze jeśli tylko dobrze dobiliście magazynek, to nie ma ryzyka, że nie pobierze wam naboju. Po drugie, jeśli nie macie broni z obustronną dźwignią blokady magazynka, to jeśli jesteście leworęczni, zdecydowanie łatwiej będzie wam zrzucić zamek w ten sposób.

Osoby leworęczne posiadające mniej ergonomiczne pistolety mogą mieć też problem z wyrzuceniem pustego magazynka z broni. Jeśli wasza broń daje możliwość przełożenia przycisku zwalniania magazynka na drugą stronę, to gorąco polecamy to rozwiązanie. Jeśli takiej możliwości nie macie, przycisk musicie wciskać palcem wskazującym lub serdecznym (musicie sprawdzić, którym będzie wam wygodniej).

Na koniec warto wspomnieć jeszcze o dwóch częściach do broni, które ułatwiają szybką wymianę magazynka - są to magwelle (lejki gniazda magazynka) i powiększone stopki do magazynków.

Magwelle zamontowane w gnieździe formują lejek dla naszego magazynka, przez możemy mniej dokładnie trafić nim w gniazdo. Jednocześnie jednak mają wadę, o której należy pamiętać - jeśli nie mamy powiększonej stopki w magazynku, będziemy musieli włożyć więcej siły w jego dobicie, a wyszarpanie go z gniazda w przypadku gdy nie będzie chciał wypaść sam z siebie będzie dużo trudniejsze.

Powiększone stopki magazynków po pierwsze dużo lepiej współpracują z magwellami, po drugie dzięki nim wygodniej wyjmuje się magazynek z ładownicy. Dodatkowym plusem części stopek jest powiększenie pojemności magazynka o 1-3 sztuki amunicji.

A teraz czas na ćwiczenie.

PAMIĘTAJ! PRZED PRZYSTĄPIENIEM DO TRENINGU NA SUCHO SPRAWDŹ WARUNKI BEZPIECZEŃSTWA!

1. Nie przechowuj amunicji w pobliżu miejsca, w którym ćwiczysz.
2. Upewnij się dokładnie, zanim przystąpisz do ćwiczeń, że twoja broń i wszystkie magazynki są rozładowane: sprawdź wszystkie magazynki w ładownicach, wyjmuj magazynek z broni i go sprawdź, sprawdź komorę nabojową.
3. Upewnij się, że nie pomyliłeś zbijaków z amunicją!

ĆWICZENIA

Tarcza: koło 3 cm - 

Odległość: 3 - 5 metrów

Wyposażenie: pistolet, kabura, ładownica na jeden magazynek, dwa magazynki, zbijak

1. Umieść pusty magazynek w gnieździe pistoletu. Odciągnij zamek aby zablokować go w tylnym położeniu. Umieść pistolet w kaburze.
2. Załaduj zbijak do drugiego magazynka. Umieść go w ładownicy.
3. Wykonaj dobycie i prezentację broni. Zgraj przyrządy na celu.
4. Wykonaj szybką zmianę magazynka. Zgraj ponownie przyrządy na celu.
5. Skontroluj chwyt i postawę.
6. Rozładuj broń ze zbijaka. Wykonaj ćwiczenie ponownie.

Pamiętajcie, aby początkowo ćwiczenie wykonywać powoli i dokładnie, aby nie wpoić sobie złych nawyków. Gdy zaczniecie wykonywać płynnie wszystkie ruchy bez myślenia nad nimi, możecie zacząć zwiększać tempo.

Pamiętajcie też, aby skupić się na złożeniu poprawnego chwytu po wykonaniu wymiany. Nic wam po szybkiej wymianie, jeśli później po pierwszym strzale chwyt wam się rozpadnie, bo był złożony niechlujnie i za szybko.

Jeśli macie jakieś pytania lub wątpliwości - zachęcamy do pisania komentarzy lub wysyłania wiadomości prywatnych. Jeśli ćwiczycie razem z nami - dajcie nam znać i tagujcie posty w social mediach tagiem #ManualSZKP. Możecie też nas oznaczać w waszych relacjach na FB/IG.

Miłego treningu i do zobaczenia w środę.