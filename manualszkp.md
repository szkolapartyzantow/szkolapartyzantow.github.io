---
layout: post
title: ManualSZKP
image-type: image-full
---
<img class="image-inline-small" src="/img/manualszkp/wprowadzenie.jpg">
Manual, trening na sucho, dry fire training. Nieodłączna część treningu strzeleckiego, która powinna stanowić 70-80% czasu poświęconego na treningi z bronią palną. Przynajmniej w teorii, bo bardzo często spotykamy początkujących strzelców, którym nikt nigdy nie wytłumaczył i nie pokazał, że lwią część fundamentalnych umiejętności strzeleckich mogą wyćwiczyć w domu, całkowicie za darmo, nie wydając pieniędzy na amunicję i stanowisko.

Czas spędzony na strzelnicy jest dużo bardziej wartościowy, jeśli nie będziemy go marnować na ćwiczenie czynności nie związanych lub związanych pośrednio ze strzelaniem - chwytu, postawy, usuwania awarii, przenoszenia punktu celowania między celami itp. Ponadto część problemów zdiagnozowanych w trakcie strzelania dużo efektywniej rozwiązuje się trenując na sucho (np. niewłaściwą pracę na spuście broni krótkiej prowadzącą do zrywania strzałów). Uprościć to można do stwierdzenia, które usłyszeliśmy w podcaście Center Mass - "Trening na strzelnicy powinien się skupiać jedynie na tej chwili, w której broń robi "BANG", pozostałe elementy strzelania możesz wyćwiczyć na sucho w domu".

W związku z tym chcielibyśmy na Szkole Partyzantów zachęcić was do trenowania manuala w domu, jednocześnie stając się wam pokazać, jak można to robić. W ramach 4 tygodni cyklu **ManualSZKP** znajdziecie ćwiczenia na każdy poniedziałek, środę i piątek, oraz trening strzelecki na każdą sobotę, który pozwoli wam sprawdzić, jak manual przekłada się na umiejętności strzeleckie. Ćwiczenia w tym cyklu będą rozpisane na pistolet, ale nie wykluczamy kolejnego cyklu skupionego na karabinku w przyszłości. Dodatkowo dorzucimy trochę teorii związanej z każdym ćwiczeniem, dotyczących na przykład chwytu na broni krótkiej czy postawy strzeleckiej.

**1. Jak wiele czasu będę musiał poświęcić na trening?**

Spotkaliśmy się z różnymi podejściami do manuala - jedno mówi, żeby trenować tyle, ile się da, czyli np. robić zróżnicowane treningi manuala trwające nawet 1h, druga, żeby jedno ćwiczenie wykonywać maksymalnie 15 minut i robić maksymalnie jedno ćwiczenie pod dany rodzaj broni na treningu (np. jedno na pistolet, jedno na karabinek). Jesteśmy zwolennikami drugiego podejścia, przynajmniej w ramach naszego cyklu, ponieważ uważamy, że nie powinno ćwiczyć się techniki na dużym zmęczeniu, ponieważ prowadzi to do popełniania błędów, a ich popełnianie prowadzi do utrwalenia niepoprawnych wzorców w pamięci mięśniowej. Dlatego na początek proponujemy poświęcić na każde ćwiczenie 10-15 minut w ciągu dnia - a czas wydłużać, jeśli nie czujecie się zmęczeni i znużeni.

**2. Mało wiem o strzelectwie, czy ten cykl jest dla mnie?**

Zdecydowanie tak! W każdym dniu cyklu **ManualSZKP** będziemy publikować nie tylko opisy ćwiczeń, ale również niezbędną teorię potrzebną do realizacji danego ćwiczenia, więc nawet jeśli jesteś świeżo upieczonym strzelcem i nie masz za sobą żadnego szkolenia na strzelnicy pomijając przygotowanie do egzaminu na patent - będziesz w stanie ćwiczyć razem z nami.

**3. Czego będę potrzebował?**
- broni krótkiej
- kabury do broni krótkiej (ale część ćwiczeń nie będzie jej wymagać i jeśli na razie jej nie posiadasz, to również skorzystasz na naszym cyklu)
- minimum dwóch magazynków (będą potrzebne do ćwiczenia zmian magazynków)
- minimum dwóch zbijaków (będą potrzebne do ćwiczeń usuwania awarii oraz ewentualnie do ćwiczeń zmian magazynków)
- timera strzeleckiego (wystarczy darmowa aplikacja na telefon)
- tarcz treningowych (linki do ściągnięcia znajdziecie w ramach opisu danego ćwiczenia, będzie można je samodzielnie wydrukować na kartce A4)
- amunicji i 25 metrowej osi strzeleckiej (opcjonalnie, dla realizacji ćwiczeń na strzelnicy przewidzianych na weekendy)

Jeśli chodzi o zbijaki, mogą być dowolne, ale najlepiej kupić takie znacznie odróżniające się kolorem od prawdziwej amunicji. Jeśli macie zbijaki wyglądające jak normalna amunicja, to zwiększacie ryzyko pomyłki - wtedy dobrze jest je pomalować samodzielnie np. lakierem do paznokci, ale trzeba to często powtarzać, więc najlepiej kupić od razu amunicję treningową innego koloru. Zbijaki potrzebne są do treningów usuwania awarii na broni krótkiej, aby móc ją przeładować z podpiętym magazynkiem. Przydają się też do treningów zmian magazynków (jeśli ktoś zrzuca zamek przez jego odciągnięcie to są obowiązkowe, jeśli ktoś zrzuca zamek za pomocą dźwigni zrzutu zamka też się przydają, bo pokażą nam, czy nie robimy tego za wcześnie). W niektórych pistoletach zbijaki są obowiązkowe podczas jakiegokolwiek treningu na sucho w trakcie które oddajemy suche strzały - odsyłam do instrukcji dostarczonej przez producenta (ale w przypadku współczesnej broni centralnego zapłonu to są to jakieś niechlubne wyjątki).

Jeśli chodzi o timer strzelecki, wystarczy nam dowolna aplikacja w której można ustawić:
- losowy czas od "START" do pierwszego sygnału dźwiękowego (abyśmy mogli samodzielnie ćwiczyć)
- czas "PAR TIME", czyli czas drugiego sygnału dźwiękowego
Wykrywanie czasu oddania strzału nie będzie nam potrzebne.