---
layout: post
title: O nas
image-type: image-full
image-src: "/img/o_nas.jpg"
---

Żołnierze, cywile, wotowcy, partyzanci, FIAki, strzelcy, ASGeje, fascynaci, milsimowcy, wieśniaki z cymami, youtuberzy czy instagramerzy… życzymy powodzenia w próbie zaszufladkowania tego co robimy i kim jesteśmy. My określamy się jako ludzie, którzy robią robotę. To do czego się przymierzamy robimy na 150% zaangażowania, pasji. Nie tolerujemy ściemy, fałszywych postaw i nieszczerych uścisków dłoni. Nasza misja to motywacja do działania, ciągłego rozwoju i zmieniania rzeczywistości wokół siebie. Namawiamy do szukania i otaczania się ludźmi, którzy podobnie myślą i cisną na rozwój. 

Poznaliśmy się już ponad 10 lat temu w tworzącej się organizacji proobronnej. Pochodząc z zupełnie innych ścieżek życia, z innych środowisk, z różnymi korzeniami zostaliśmy połączeni przez setki godzin wysiłku, w lasach, na bagnach, polach i wzgórzach w całej Polsce. Zielona taktyka, medycyna pola walki, bytowanie w ciężkich warunkach, manual na broni, nawigacja, zajęcia strzeleckie z wykorzystaniem broni palnej, planowanie operacji, MOUNT, CQB – godziny treningów utworzyły braterską więź, pokazały siłę zgranej paki. Przeszliśmy od małej grupy świrów trenujących „na serio” z replikami ASG, przez zaawansowane symulacje na największych poligonach kraju, do dynamicznego wzrostu po aneksji Krymu i wojnie w Donbasie, stworzenia konfederacji organizacji proobronnych, współpracy z najlepszymi jednostkami wojskowymi w kraju aż do powstania Wojsk Obrony Terytorialnej. Mimo tego, że z niektórymi z nas nasze drogi się rozeszły, wielu trafiło do jednostek wojskowych inni zmniejszyli zaangażowanie w związku z rozwojem biznesu, pracy, kontuzji lub ze względu na rodzinę to nadal działamy, rozwijamy się, trenujemy i motywujemy innych. Cały czas skupiamy wokół siebie ludzi, którzy chcą trenować, rywalizować, działać – nie narzekać i jęczeć. Naszą wiedzę, pomysły i idee przekazujemy przez [kanał na YT](https://www.youtube.com/user/SzkolaPartyzantow), profil na [Instagramie](https://www.instagram.com/szkola_partyzantow/), [Facebooku](https://www.facebook.com/szkola.partyzantow) i także przez stronę WWW. 

Ta strona powstała z myślą, aby stworzyć repozytorium wiedzy. Miejsce, skąd można czerpać, ściągać, pobierać i gdzie łatwo będzie można odszukać treści przez nas stworzone. Chcemy dzielić się z Wami tym co przez ponad dziesięć lat stworzyliśmy. Naszym wysiłkiem powstały dziesiątki podręczników, tutoriali, spinsów oraz instrukcji – niektóre z nich z powodzeniem służą kolejnym, nowym pokoleniom „partyzantów”.